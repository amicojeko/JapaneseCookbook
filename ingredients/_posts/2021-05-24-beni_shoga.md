---
layout: ingredient
name: Beni shoga
description: Zenzero marinato nell'umezu
---

Il Beni Shoga è zenzero tagliato a julienne e marinato nell’umezu (梅酢), che è la soluzione a base di aceto utilizzata per marinare le prugne umeboshi.

Può essere confuso con il Gari, ma presenta delle differenze importanti. Prima di tutto nel sapore: il Beni Shoga è marinato nell’umezu, ed ha un sapore molto più forte, aspro, salato e deciso del Gari, che viene marinato in Amazu (aceto di riso e zucchero).

Anche l’aspetto è differente: il Beni Shoga e’ tagliato a julienne, e di colore rosso abbastanza vivo, dato dall’umezu, mentre il Gari è tagliato a fettine sottilissime, e varia dal giallo al rosa pallido, a seconda se sia stato fatto con zenzero adulto o molto giovane.

Infine, gli usi sono molto diversi: il Beni Shoga viene usato per guarnire o accompagnare fritti o piatti alla griglia, come Yakisoba, Takoyaki, Gyudon, e Okonomiyaki, mentre il Gari si usa per “pulire” il palato tra le varie portate di sushi o sashimi.

Si può facilmente preparare tagliando lo zenzero (se si riesce a trovare, meglio lo zenzero giovane, che è rosato e più delicato) a julienne, poi sbollentarlo per 2-3 minuti (sbianchitura) e poi marinarlo con Umezu. Il colore e la forza del sapore variano molto a seconda della quantità di Umezu.

Consiglio di farne 2 barattolini, uno con abbastanza Umezu da bagnare tutto lo zenzero, ma senza coprirlo, e uno fino a coprire interamente lo zenzero, in modo da capire la differenza tra i due e scegliere il preferito.

Mettere in frigorifero, è pronto dopo 2-3 giorni e dura anche un anno.


![Beni Shoga](/assets/images/ingredients/benishoga-1.jpg)
![Beni Shoga](/assets/images/ingredients/benishoga-3.jpg)
